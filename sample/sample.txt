	אין פֿרילינג 1903, בין איך מגולגל געװאָרן קײן פֿילאַדעלפֿיע. דער קרײז אין װעלכן איך בין אַרײנגעפֿאַלן איז געװען אַ קאָנסערושטיװער, געשפּײזט פֿון כּתריאל שרהזאָנס „טאַגעבלאַט", װעלכע איז מיר פֿון ערשטן טאָג אָן געװען שטאַרק דערװידער.
	מיט צװעלף-דרײצן יאָר פֿאַר דעם האָב איך אַ פּאָר יאָר צײט געלעבט אין אַ רעװאָלוציאָנערן קרײז אין מינסק. בין באַקאַנט געװאָרן מיט דער אידעע פֿון סאָציאַליזם, װי עס איז יענע יאָרן פֿאַן-שטאַנען געװאָרן אין רוסלאַנד. האָב דערנאָך פֿון אַ פֿאַרװאָרפֿן װינקל אין די פאָליעטער װעלדער נאָכגעפֿאָלגט די אַנטשטײאונג און אַנטװיקלונג פֿון „בונד", און דעם װוּקס פֿון דער רעװאָלוציאָנערער באַװעגונג צװישן די ייִדישע מאַסן.
	דרײ װערק, גאַנץ פֿאַרשײדענע אין זײער כאַראַקטער,  האָבן אין מײנע יונגע יאָרן אױסגעאיבט אַ שטאַרקן אײנפֿלוס אױף מײן אַנטװיקלונג  נאָך אַלס ייִנגל אין דער גרױסער מירער ישיבה האָט קלמן שולמאַנס שילדערונג פֿון דער פאַריזער קאָמונע אין זײן צען בענדיקער װעלט-געשיכטע (דברי ימי עולם) אין מיר אַרױסגערופֿן אַ העכסט סימפּאַטישע באַציאונג צו די קאָמונאַרן. װאָס מער דער מחבר האָט געזוכט זײ אַ.יױסצושטעלן אין אַ שלעכטער ליכט, אַלץ מער אָנציענד זײנען זײ מיר געװאָרן. איך האָב געפֿילט אַ נאָענטע קרבהשאַפֿט צו זײערע באַגערן און אַ פּערזענלעכן מיטגעפֿיל אין זײער מאַרטירערטום.
	אין אַ פּאָליעסער װאַלד איז מיר נאָכדעם צום האַנט געקומען אַ געבונדענער יאָרגאַנג „המליץ" פֿון 1881, אין װעלכן עס זײנען איבערגעגעבן געװאָרן אַלע אײנצלהײטן פֿון דעם היסטאָרישן פּראָצעס קעגן זשעליאַבאָװ, פּעראָװסקאַיאַ און זײערע חברים פֿאַר הינריכטן דעם צאַר אַלעקסאַנדער דעם צװײ טן. די צײטונג, װי מ'קאָן זיך פֿאָרשטעלן, האָט די אָנגעקלאָגטע אַרױסגעשטעלט אין ערגסטן ליכט — „צאַרע אובעיצי", אַ קלײניקײט ! מענטשן װאָס האָבן געװאַגט אױפֿצוהױבן אַ האַנט אױף דעם גאָט-געזאַלבטן הערשער איבער אַלע רוסן ! מײנע סימפּאַטיעס זײנען אָבער דורכױס געװען אױף זײער זײט. איך האָב מיטן גרעסטן אינטערעס נאָכגעפֿאָלגט די פֿאַרהאַנדלונגען, געשלונגען יעדן װאָרט און איבערגעלעבט אַלע זיערע דערפֿאַרונגען.
